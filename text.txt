https://lt.wikipedia.org/wiki/Vilniaus_universitetas
Vilniaus universitetas (VU) yra pirmasis ir didžiausias Lietuvos universitetas, telkiantis geriausius studentus, dėstytojus ir tyrėjus bei ugdantis atsakingus piliečius ir visuomenės lyderius. Įkurtas 1579 m. VU šiuo metu yra šalies lyderis absoliučioje daugumoje studijų ir mokslo krypčių. Universitetas išskirtinį dėmesį teikia mokslinių tyrimų ir studijų kokybei bei akademinės minties ir saviraiškos laisvei.

Būdamas vienu seniausių ir žymiausių Vidurio ir Rytų Europos aukštųjų mokyklų, universitetas darė didelę įtaką ne tik Lietuvos, bet ir kaimyninių šalių kultūriniam gyvenimui, išugdė ne vieną mokslininkų, poetų, kultūros veikėjų kartą. Universitete profesoriavo ir mokėsi daug garsių asmenybių: medikai vokiečiai Johanas Frankas ir jo sūnus Jozefas Frankas, istorikas Joachimas Lelevelis, poetai Adomas Mickevičius ir Julius Slovackis, istorikas Simonas Daukantas, rašytojas, poetas ir literatūros mokslininkas Česlovas Milošas.

XVI a. VU įkurtas sklindant renesanso, reformacijos ir katalikiškosios reformos idėjoms. Už VU anksčiau Rytų Europoje įkurti tik Prahos, Krokuvos, Pečo, Budapešto, Bratislavos ir Karaliaučiaus universitetai.

Šiuo metu VU yra Europos universitetų Magna Charta signataras, Tarptautinės universitetų asociacijos, Europos universitetų asociacijos, Baltijos universitetų rektorių konferencijos, tarptautinių Utrechto, UNICA ir Baltijos jūros regiono universitetų tinklo narys. Nuo 2016 m. sausio 1 d. VU pakviestas į prestižinių universitetų tinklą – Koimbros grupę.

Pagal „QS World University Rankings“ reitingą Vilniaus universitetas patenka tarp 1,5 proc. geriausių pasaulio universitetų ir užima 401-410 reitingo poziciją.
https://www.delfi.lt
